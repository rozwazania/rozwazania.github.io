Czytelniku,

Pozdrawiam Cię serdecznie.
Czy obserwując co dzieje się współcześnie na świecie nie zastanawiasz się czasem dokąd ludzkość zmierza?
Chciałbym Cię zainteresować moim rozważaniem na ten temat, bo sądzę, że wyłaniają się z współczesnego zamętu pewne znaki apokaliptyczne, odpowiadające zapowiedzianym w Piśmie Świętym.

Otóż Bóg dał nam ziemię, byśmy ją zaludniali i czynili sobie poddaną (Rd 1,28), a my, ludzkość, po tysiącleciach istnienia, zawsze w pewnej równowadze między naszym bytem a ziemią, teraz zaplątujemy się w niszczeniu siebie i ziemi w globalnej skali.

Ująłem te myśli szerzej, analizując sytuację świata w świetle rozpoznawalnych, jeszcze przez mgłę, znaków apokaliptycznych w tekście p.t. "Zaplątany świat czyli zwrot ku drodze do kresu czasów". Próbuję w nim badać znaki, które określam jako zniewolenie wolności, stan wszechnapięcia, posucha ducha, sygnały ziemi.

Każdy rozdział przeczytasz w 5 minut, zatrzymaj się po nim wszakże chwilę, by wczuć się w treść. Nie reaguj odruchowo.
Jeśli Cię zainteresuję, czy to pozytywnie, czy negatywnie, miło mi będzie rozważyć Twoje, uczciwie wyrażone, zdanie.

Leszek Kotlarski

_______________________________________________________________________________________________

 ZAPLĄTANY  ŚWIAT
 
 CZYLI 
 
 ZWROT KU DRODZE DO KRESU CZASÓW 
 
 '1. Wprowadzenie 
 
Wydaje mi się, że nastał czas, aby zapytać: Dokąd zmierzasz ludzkości? I nie jest to tylko 
kwestią polityki, filozofii, czy wiary, ale głębszego, wspólnego spojrzenia na ziemską 
rzeczywistość. A ona daje nam swe znaki sygnalizacyjne. I to ostrzegawcze. Bo jesteśmy 
wciąż ukierunkowywani ideologiami obiecującymi doskonałą przyszłość, a zaplątujemy się w 
przeciwnie działające środki do jej urzeczywistnienia. Świadczą o tym właśnie wspomniane 
znaki.

 Czyż nie są nimi: zawężanie przedziału wolności człowieka, rosnące napięcia w stosunkach 
międzyludzkich, usychanie wartości duchowych i zaburzenia ekologicznej równowagi globu? 

 Oczywiście wszystkie te fenomeny zdarzały się zawsze. Zapewne nasilały się stopniowo i 
wpływały w ciągu tysiącleci na kształtujące się różne epoki ludzkości. Uwypukliły się w 
czasach historycznych. Były jednak w skali historii epizodami i przemijały nie hamując biegu i 
rozwoju pokoleń. Natomiast ich obecne nasilenie i zasięg zdają się osobliwe i 
zastanawiające, jakby osaczały wolę człowieka z jedynym wyjściem na drogę donikąd. Otóż 
proponuję im się przyjrzeć oraz chcę się podzielić moimi refleksjami w ślad za tymi 
spostrzeżeniami. Będą to refleksje człowieka wierzącego, oparte na interpretacji Pisma 
Świętego. Rozważam znaki w świetle Bożego wskazania danego pierwszym Rodzicom: 
„Bądźcie płodni i rozmnażajcie się, abyście zaludnili ziemię i uczynili ją sobie poddaną”… (Rdz 
1,28), w którym Bóg, jakże prosto, wyraził swe oczekiwania wobec ludzkości. 

'
 
 '2. Zniewolona wolność 
 
 Zauważmy rytm biegu wolności człowieka w dziejach. Wolności rozumianej jako zdolność 
wyboru w prawdzie dobra lub zła, gdy wybór dobra znaczy otwarcie na wolność drugich, 
wybór zła ograniczanie jej obszaru, a akcent na „wybór w prawdzie” wolność do wartości. 

 Bóg stworzył człowieka do wolności. Powiedział: „Bądźcie płodni … abyście zaludnili ziemię 
i uczynili ja sobie poddaną” (Rdz 1,28). Nie dał żadnych ograniczeń z wyjątkiem zakazu 
spożycia z drzewa poznania dobra i zła, jako Jego woli. Człowiek jednak postąpił wbrew tej 
woli Boga dokonując własnego wyboru. Poznał zło, utracił wolność Raju. Na ziemi wszakże 
żył w wolności przez tysiąclecia, chwaląc Boga i wybierając dobro wpisane weń z natury. Aż 
wzmogła się niegodziwość, jako wytwór wolności zła, i nastąpił potop. Bo niegodziwość 
owładnęła wszystkich (Rdz 6,12). Pozostał Noe. Powróciła prawość i wolność. Nastał czas 
rozwoju Sumeru, Egiptu, Chin, Babilonu, Fenicji, potem czas Abrahama i Izraela, Rzymu, w 
Afryce Etiopii, Kartaginy, w Ameryce ludów ery prekolumbijskiej. 

 W historii tych wszystkich narodów przewija się wolność ze zniewoleniem, ale zauważmy – 
wolność jest ich zaczynem, stopniowo zaś wyłania się samowładztwo z tendencją 
różnorodnego ograniczania wolności społeczeństw. Ale był to proces odwracalny. Upadały 
jedne królestwa, wzrastały nowe. Powstawały i znikały ludzkie prawa. Bóg prowadził ludy 
dopuszczając tę zmienność tak, aby zawsze odradzało się dobro. Tylko raz interweniował 
radykalnie niszcząc Sodomę i Gomorę, bo nie pozostało tam nawet dziesięciu 
sprawiedliwych. A pięć wieków później dał Izraelowi prawo Dekalogu, utwierdzające 
poznanie dobra. 

 Ale stopniowo nastał czas, gdy coraz bardziej złożone stosunki międzyludzkie poczęły 
zaburzać tę równowagę. I wówczas przyszedł Chrystus przynosząc miłość jako źródło dobra i 
świat łaciński stał się przestrzenią personalistyczną, gdzie człowiek czuł się naprawdę 
wolnym. Tak trwało przez dwa tysiąclecia. 

 Minęły te dwa tysiąclecia i człowiek nagle, w skali globalnej, powiedział Bogu: Nie! Sami 
ułożymy ten świat tak, aby stał się rajem. I człowiek, w skali globalnej, zaczął układać świat 
odwracając, wbrew prawdzie, pojęcia dobra i zła i odbierając sobie – w imię rozumianej jako 
swoboda do zła wolności – wolność dobra. Otwarty dotąd na drugiego, ulegając 
współczesnym „prorokom”, przeobraził go w przeciwnika, na szczeblu potęg światowych i na 
szczeblu rodzin. Skutkiem – narastające skomplikowanie życia przez bezwzględne, z 
eksploatacją drugiego, dążenie, wręcz pęd, do posiadania, radykalne podziały i zmagania z 
mnożonymi przez uwolnione zło przeciwnościami. Zmagania znaczone tworzeniem barier, 
uzasadnianych ochroną dóbr ogółu, ograniczających, na przekór sugerowanym intencjom, 
wolność do dobra. Ileż ich jest! Politycznych, ekonomicznych, organizacyjnych, prawnych, 
opiniotwórczych, informacyjnych. Blokują wolność jednostki na rzecz pozornej ochrony 
zbiorowości. Ta zbiorowość, zobojętniała wszakże na zło, szamocze się wśród nich jak w sieci. 
Ugrzęzła w niej wola społeczeństw by odrodzić, jak dawniej, powszechne dążenie do dobra. 
Naciski zła trwające we wszystkich dziedzinach organizacji życia, w skali narodów i jednostek, 
tę wolę gaszą. Rozwój technologii cyfrowych, powszechnie dominujących i akceptowanych, 
zwłaszcza strumieniowych, czy sztucznej inteligencji, miast służyć dobru, pozwala – z 
ominięciem norm moralnych - sączyć fałszywą poprawność ideologiczną, indoktrynować i 
chwytać bezwiednie reagującą ludzkość w kleszcze ścisłej kontroli. Kontroli wielu, przez 
niewielu. Przerwał się rytm biegu wolności, ludzkość ogarnia, wydaje się, nieodwracalne 
zniewolenie. 

 Tak wyłania się znak ostrzegawczy wskazujący, że ludzkość wchodzi na drogę bez wyjścia. 
Świat tego jednak nie chce dostrzec. A jeśli dopuścimy zablokowanie wolności dobra – 
zaprzemy się sensu naszego stworzenia. Wygasimy swe człowieczeństwo i godność dzieci 
Bożych. Dla kogo będziemy żyć? Jawi się istnienie ziejące pustką (Dn 12,11), więcej, jawi się, 
jeszcze przez mgłę, apokaliptyczny znak Bestii (Ap 13,16) – czip osobisty, poddający każdego 
centralnej inwigilacji. Myśli, kroków i czynów. 

 Wplata się tu nieodparcie, przenikający świadomość dramatyczny znak, za jaki postrzec 
można wojnę na Ukrainie. Wojnę, w której dążenie do bezwzględnego zniewolenia jednego 
narodu przez drugi, inspirowane potwornym egoizmem, osiągnęło szczyt okrucieństwa i 
zaprzeczenie godności człowieka. Narzucają się słowa Chrystusa wypowiedziane w 
kontekście zapowiedzi Jego przyjścia: „Powstanie bowiem naród przeciw narodowi…” (Mt 
24,7; Mk 13,8; Łk 21,10). Czy Zbawiciel miał na myśli tę wojnę? 

 To rozważając nie można uniknąć pytania: Czy spodziewać się stanowczej interwencji 
Boga? Bo choć Jezus powiedział, że „ …o dniu owym i godzinie nikt nie wie…tylko sam Ojciec” 
(Mt 24,36), to przecież wskazał symptomy końca czasów i ostrzegł: „Tak samo i wy, kiedy 
ujrzycie to wszystko, wiedzcie, że blisko jest, we drzwiach” (Mt 24,33). 

 Przybliżmy zatem kolejne znaki. 
 
 '
 
 '3. Stan wszechnapięcia 
 
 Jak wolność człowieka przekształca się współcześnie w globalne zniewolenie, tak podobnie 
daje się postrzegać w sferze stosunków międzyludzkich – stosunków w dziejach zawsze 
niełatwych lecz funkcjonujących w myśl Bożego wskazania: „Bądźcie płodni… i czyńcie sobie 
ziemię poddaną” (Rdz 1,28) – przemianę w stan powszechnego napięcia, gdy człowiek przez 
wieki szanujący drugiego zamyka się w egoizmie, a stosując mnogie ciosy nie tylko zniewala 
lecz niszczy prawe wzajemne relacje i zabija obopólne poczucie bezpieczeństwa. 

 Bóg przy stworzeniu nie zadał człowiekowi, poza zaczynem rodziny, żadnych zbiorowych 
relacji wzajemnych. Człowiek miał w sercu zapisany szacunek dla drugiego, żył wieki w 
zgodzie o czym świadczy jego pierwotna długowieczność (Rdz 5-6). Od początku bytu na 
ziemi tworzył zrzeszenia, stopniowo coraz większe – rody, plemiona, ludy, później księstwa, 
królestwa, państwa. Zgodne relacje, wydaje się, trwały, z pominięciem potopu, do czasu 
budowy symbolicznej wieży Babel, jako wyrazu pychy człowieka i próby dorównania Bogu. 
Nie powiodło się wspólne działanie. Bóg nadał życiu zbiorowemu różnorodność. 
Przemieniały się odtąd stosunki między zrzeszeniami, od zgodnego współżycia i współpracy 
po zmagania siłowe i podporządkowanie słabszych. Regulatorem stosunków okazała się 
zgodność cywilizacyjna. Cywilizacja, rozumiana jako metoda ustroju życia zbiorowego, 
łączyła, cywilizacje odrębne dzieliły ludzi. Jak wskazuje historia nie poddawały się nigdy 
syntezie. Walczyły ze sobą, zmieniały się, ale powodowały wstrząsy w stosunkach 
międzyludzkich w różnym czasie i w różnych obszarach świata nie zaburzając globalnej 
równowagi. 

 Współcześni inżynierowie świata dążą wszakże do globalizacji mającej ukształtować 
człowieka monocywilizacyjnego, uśrednionego ideowo, limitującego swą liczbę na ziemi, 
pozbawionego oparcia w Bogu i sterowalnego w swych postawach. Działają więc na przekór 
doświadczeniom wieków i zaburzają ład w świecie. Ich narzędziem jest pieniądz, kreowany 
wirtualnie. My, ogół ludzkości, teraz w ten świat wpisani, ulegamy jego mocy oczekując 
dobrobytu. Jednak w miarę utrwalania tej uległości osłabiamy ducha, wpadamy w monizm – 
porządek materialny pozbawiony wyższych wartości. Łatwo dajemy się indoktrynować i 
zmanipulować. Działa nawała informacyjna rozlewająca destrukcyjne ideologie. Jesteśmy 
przez nie oraz przez skażony przedziwną koncentracją kapitału i bezgranicznością długów 
system funkcjonowania pieniądza osaczeni i ukierunkowywani na nowego człowieka. 

 Stając się tym nowym człowiekiem, oderwanym od Boga, związanym ze światem finansami, 
oplątanym przepisami prawa, zagubionym w rozpędzonym rytmie życia i tonącym coraz 
bardziej w zbiorowości, okazujemy się niezdolnymi budować rozumiejących się wspólnot, 
lecz mnożąc podziały zwracamy się powszechnie przeciwko sobie. Stąd rodzą się napięcia, w 
skali indywidualnej, narodowej i światowej wyrażające się ciągłym zagrożeniem jakości życia, 
a nawet bytu. Kształtująca się w tym stanie dominacja kilku potęg państwowych i medialnych 
dążących do kontrolowania świata, przez kosmiczną siłę militarną i uzależnienie cyfrowe 
(por. rozdz.2), nadaje temu zjawisku wymiar wszechnapięcia. 

 Ujawniająca się teraz najgłębsza przyczyna zaplątania świata – kształtowanie przyszłości z 
odrzuceniem Boga, niesie w sobie kolejny, po zniewoleniu, znak ostrzegawczy o błędnej 
drodze ludzkości - niezdolność do rozładowania napięć i narastających zagrożeń. Chrystus 
przestrzega: „Strzeżcie się, żeby was kto nie zwiódł” (Mt 24,4) w kontekście Jego przyjścia. A 
ludzkość daje się zwieść i pogrąża w zamęcie. 

'
 
 '4. Posucha ducha 
 
 Jak wolność i formy życia zbiorowego człowieka przechodząc wahania w dziejach 
kształtowały drogę rozwoju ludzkości, tak strona duchowa, także przemienna, nadawała 
głębi wartości jego istnienia i kładła podwaliny relacji wzajemnych. 

 Człowiek jest istotą dualistyczną. Stworzony na obraz Boży (Rdz 1,27), choć materialny, ma 
duszę bo Bóg jest Duchem. Jakkolwiek nie postrzegać jego postaw w dziejach, zawsze 
objawiał życie duchowe w różnych postaciach wiary i wierzeń. Wiara w Boga od chwili 
stworzenia człowieka, poprzez tysiąclecia, była naturalnym następstwem Jego poznania 
przez pierwszych rodziców. Zniekształcała się stopniowo przyjmując różne odmiany jako 
skutek pychy człowieka tworzącego boga w dostosowaniu do swoich celów. W pewnym 
momencie wiernym pozostał jedynie Noe. Podtrzymana przezeń trwała jednak wiara w Boga 
– Stwórcę w ludach z potomstwa Sema, toteż Bóg wybrał właśnie naród semicki na ród 
swego Syna na ziemi. 

 Gdy i ta wiara zaczęła kostnieć Chrystus przyniósł poznanie Boga jako Trójcy Świętej, dał 
człowiekowi przykazanie miłości, dał Ducha Świętego, wskazał że droga do Ojca wiedzie 
przez Niego i zostawił swoje Ciało i Krew, by w Nim trwać i składać je jako dar ofiarny Ojcu. I 
imię Jezusa rozprzestrzeniało się stopniowo na cały świat i przez to Imię wysławiany był 
Ojciec. Przykazanie nowe wzajemnej miłości przebijało się zawsze w życiu wierzących i 
sprawiało, że słowo „człowiek” brzmiało dumnie. Człowiek ten wypełniał pierwotne 
wskazanie Boga: „…czyńcie sobie ziemię poddaną”, szanując życie i godność drugiego. 
Odbicie tego stanu sięgało także wyznawców innych postaci wiary. 

 Tak było. Dziwnym zrządzeniem stało się jednak, że w ostatnich dwu stuleciach głosy 
„światłych”, odrzucających Boga materialistów, negujących ducha w człowieku, zaczęły 
przenikać świadomość wielu zobojętniając wiarę, co w obecnym stuleciu spowodowało 
eksplozję wspomnianych już (rozdz. 3) ideologii, przeciwstawiających się Bożym prawom i – 
dalej – odwracającym ich wskazania z powstaniem antypraw. Burzą one cały porządek rzeczy 
oferując, budząc i narzucając – w miejsce relacji miłości i ukierunkowania życia ku dobru 
wspólnemu i ku chwale Boga – egoizm, nieposzanowanie życia, aż po kulturę śmierci, żądze, 
rozwiązłość, nienawiść, i sprowadzając rolę człowieka na ziemi do walki o posiadanie i 
przetrwanie. Osłabionego tą walką ducha ludzkiego zalewają falą dekonstrukcji pojęć, 
blokują polityczną poprawnością i przewrotnością praw. To działa i w ogólnym przekroju 
narodów człowiek staje się samolubny, chciwy, pyszny, obłudny, niesprawiedliwy, łaknący 
rozkoszy. 

 Znamiennym jest, że ostrze tych ideologii skierowane zostaje na wyznawców Chrystusa, 
gdy inne wyznania trwają i rozwijają się, choć dobra nie zawsze niosą. Świadczy to, że 
nowoczesnym „światłym” przeszkadza wyłącznie ewangelia Chrystusa. Tak sami 
potwierdzają, że prawdziwie tylko ona jest odbiciem woli Boga. Odwrócenie tej woli 
oznaczać może zatem inspirację Szatana (co sygnalizuje św. Jan Ewangelista – 1J 4,3), 
budzącego fałszywych proroków z zadanym jego planem. Planem nie tylko odsunięcia Boga – 
Stwórcy od losów świata, ale głębiej, degradacji, wręcz odczłowieczenia człowieka przez 
całkowite wygaszenie ducha i tak pozbawienie charyzmy dziecka Bożego, zdolności do 
miłości i do uwielbienia Boga. Człowiek zniewalany i uwikłany we wszechnapięcia, 
oszałamiany i przez nich naciskany, zapomina, jak nigdy w dziejach, o swojej duchowej 
stronie życia i daje się wciągnąć w realizację planu tego przeniewiercy. Wierzący w Chrystusa 
– trudniej, wyznawcy innych religii – łatwiej. Ale w skali całego świata. 

 Wyłaniają się w tym świetle dalsze ostrzeżenia Chrystusa, gdy pytany o znak Jego przyjścia i 
końca świata powiedział do uczniów: „…będziecie w nienawiści u wszystkich z powodu mego 
imienia. Wówczas wielu zachwieje się w wierze… Powstanie wielu fałszywych proroków i 
wielu w błąd wprowadzą; a ponieważ wzmoże się nieprawość, oziębnie miłość wielu” 
(Mt 24, 9-12). A św. Paweł zapowiada, że w dniach ostatnich „Ludzie będą… bez uczuć 
ludzkich” (2Tm 3,2). Czyż nie tacy się stają? Przypominają się też jeszcze słowa proroka 
Daniela o wydźwięku apokaliptycznym: „Od czasu, gdy zostanie zniesiona codzienna ofiara 
zapanuje ohyda ziejąca pustką” (Dn 12,11). 

'

 '5. Sygnały ziemi 
 
 Gdy Bóg powiedział do pierwszych ludzi aby czynili sobie ziemię poddaną (por. rozdz. 1), 
dał równocześnie na tej ziemi wszystko co człowiekowi do życia, w każdym miejscu, 
niezbędne. Wskazał także hierarchię wszelkiego bytu w kolejnych słowach: „Abyście 
panowali nad rybami morskimi, nad ptactwem powietrznym i nad wszystkimi zwierzętami…”. 
I człowiek korzystał z dóbr przypisanych ziemi szanując jej poddaństwo, tak, że zachowana 
była zawsze równowaga dóbr przezeń wykorzystywanych i, jako dar, udostępnianych przez 
ziemię. Każda część świata i każda kraina obdarzone były dobrami właściwymi dla życia 
człowieka w swej strefie. 

 Bóg zostawił jednak w ziemi moce, które ujawniały się ostrzegawczo: wulkany, trzęsienia 
ziemi, powodzie, cyklony, morowe powietrze. Wzbudzane od zawsze, wstrząsały wszakże 
tylko jakąś cząstką świata; w swej grozie przypominały człowiekowi, że ziemię otrzymał od 
Stwórcy, i przemijały. Gdy jednak Bóg zauważył, że „wszyscy ludzie postępowali niegodziwie” 
(Rdz 6,12) nastał potop w skali całego ówczesnego, starotestamentowego środowiska. Ale 
ziemia powróciła do swej roli dostarczania dóbr człowiekowi. 

 Nadeszły wszakże ostatnie wieki, gdy człowiek osiągnął zdolność niezwykłego 
przetwarzania dóbr, zapomniał że są one darami, okazał się nienasycony tym co z nich 
wytworzył, i rozwinął eksploatację ziemi nie licząc się z zachowaniem równowagi między 
tymi dobrami a swymi wymaganiami. Współcześnie nierównowaga ta lawinowo wzrasta, 
przetworzone dobra stają się rychło odpadami, wciąż zastępowane nowościami. Prawda, że 
człowiek fakt ten zauważył, lecz począł reagować odwracając, coraz szerszą falą, Boży 
porządek rzeczy. Miast z szacunkiem dla ziemi i jej darów, z mądrością daną przez wieki, 
czynić ją sobie poddaną, próbuje szukać rozwiązania budując – pod naciskiem „uzdrawiaczy” 
świata – fałszywą ideologię ekologizmu, mianującą człowieka szkodnikiem ziemi, a więc 
deprecjonującą dane mu przez Boga prawo panowania nad przyrodą. Niestety, ideologia ta 
niesie zagładę nienarodzonych, a łącząc się z siłami wzbudzającymi napięcia (rozdz. 3) i 
wygaszającymi ducha (rozdz. 4) rujnuje godność człowieka. 

 Zastanawia, że ta sytuacja sprzeczności między przekraczaniem bezpiecznych dla 
przyszłości ludzkości granic korzystania z darów ziemi, a równoczesnym podważaniem 
wiodącej roli człowieka w przyrodzie, splata się z zauważalnymi reakcjami ziemi w postaci 
coraz intensywniejszych zaburzeń naturalnych. Powołane przez Boga moce – wybuchy 
wulkanów, trzęsienia ziemi, rozległe pożary, potężne cyklony, powodzie, a także twory 
człowieka – obszary głodu, pandemie, choroby psychiczne, ujawniają się i ogarniają z 
zastanawiającym nasileniem cały świat. I choć można powiedzieć: to zawsze było – można 
też już stawiać tezę, że nasilenie to nie mieści się w granicach wielowiekowego 
prawdopodobieństwa, lecz jest znakiem dla ludzkości. W świetle słów Chrystusa 
wypowiedzianych w kontekście Jego przyjścia: „…Będą silne trzęsienia ziemi, a miejscami 
głód i zaraza”…(Łk 21,11) znak ten nabiera znamion Bożego ostrzeżenia. Czy o grozie 
apokaliptycznego wstrząsu? I czy można je pominąć wobec niemniej wyraźnych znaków 
zniewolenia, napięcia i usychania ducha? 

'

 '6. Refleksje 
 
 Bóg dał człowiekowi ziemię i przez tysiąclecia człowiek spełniał, choć z różnymi 
zaburzeniami, Boże oczekiwania. Zaludniał ziemię i czynił ją sobie poddaną wedle wpisanych 
w jego naturę i rozświetlanych, we właściwym czasie, Słowem Bożym praw moralnych. I 
ludzkość szła drogami prowadzącymi do rozwoju, harmonijnie materialnego i duchowego.

 Wszakże rozbłysły współcześnie rozwój materialny sprawił, że człowiek zerwał harmonię z 
rozwojem ducha, więcej, począł gasić ducha i odwracać Boże prawo tworząc jego 
przeciwieństwo. I tak w obecne dzieje wplótł się zamęt i stało się, że świat stracił z oczu Bożą 
drogę w przyszłość. A przecież Chrystus uprzedził nas, że taki, odwrotny do Bożego, kierunek 
życia ludzkości będzie miał miejsce u kresu czasów i wskazał jakie wyrażą to znaki (por. rozdz. 
3 i 4). 

 Rozważmy już sami, w ślad za pytaniem z rozdz. 2, unikając spojrzenia przez krzywe 
zwierciadło, czy obserwowane i omówione tutaj znaki są odbiciem wskazań Chrystusa i czy 
słusznym jest wniosek, że świat uczynił zwrot na drogę do kresu czasów – ostatecznej 
interwencji Boga. 

 Bóg nas na tę drogę nie skazuje. Wszystko nadal zależy od woli człowieka. Ale ta wola 
potrzebuje nie mrocznego fluidu Szatana, lecz Bożego światła, a światło to ma źródło w 
miłości (1J 2,10). Aby wrócić na Bożą drogę potrzeba zatem wrócić do otwarcia się na 
przykazanie miłości. Miłości, która wszystkie problemy rozwiązuje (1Kor 13,4-8). Czy ludzkość 
jest do tego jeszcze zdolna? Cała ludzkość. A zatem wszystkie kraje i narody, rządzący i 
podzielone społeczeństwa, wielcy i mali, wyznawcy wszystkich religii i niewierzący, bogaci i 
ubodzy, silni i słabi, starzy i młodzi? 

 Odpowiedzi nie znamy, ale odnosząc się do powołanego w rozdz.1 Bożego wskazania 
danego pierwszym Rodzicom nie możemy nie zauważyć jak dziś oddalamy się od realizacji 
oczekiwań Boga wobec nas. A jeśli ludzkość okaże się wrócić na Bożą drogę niezdolna i 
podda się naporowi Szatana, przyjście Chrystusa może okazać się wcale niedalekie. Bądźmy 
tego świadomi. 


 Leszek Kotlarski, Kraków, dn. 01.05.2022 
 
'

 Postscriptum 
 
 Chciałbym, obok tych racjonalnych argumentów, nadmienić, jak bardzo Matka Boża, już od 
przeszło wieku, w wielu objawieniach przypomina o konieczności nawrócenia ludzkości do 
Boga ostrzegając o konsekwencjach apokaliptycznych odrzucania wiary. Wspomnę o 
objawieniu otrzymanym przez stygmatyka Albino Reale w 1993r., któremu Maryja ukazała 
pięć znaków pozwalających rozpoznać „czas katastrof”. Bodajże już cztery z nich (błędy 
fałszywych teologów, bratobójcze walki, krwawe prześladowania wiernych Chrystusowi, 
wystąpienia przeciw wszystkiemu co wielbi Boga) można odnaleźć w opisanych wyżej 
faktach. 

 Cóż robić? Zaufać Maryi i trwać przy Chrystusie, który zwyciężył świat (J 16,33). 
 
 
 L. K. 

